
# 2.1. Component de selecció del mes

El component de selecció de mes és un component que ens permet triar en quin mes estem. Aquest component és configurable, permetent modificar les imatges corresponents a cada mes, i disposa de capacitats de reproducció multimèdia.

## Selecció del mes en mode assemblea

El funcionament general del component en mode assemblea és senzill, i permet triar el mes en tres clics de ratolí o sobre la pròpia PDI.

Els passos per a la selecció del mes són:

1. Fer un clic en el propi component per tal de mostrar el diàleg de selecció del mes.
2. Decidir entre els alumnes en quin mes de l'any estem, i seleccionar-lo en el diàleg.
3. Confirmar que hem fet la selecció correcta prement la icona del polze cap amunt.

![image_75_percent_width](2.1.month_sel/mes_1.gif)


## Visualització de l'estat del selector de mes en mode assemblea

Si ja hem triat el dia i l'hem confirmat, veurem que a la pantalla principal de l'assemblea ja s'indica el valor que té aquest. Si ara acostem el punter del ratolí per sobre del component, veurem que al cantó inferior esquerre apareix una icona parpellejant, que indica que el component pot ampliar-se i mostrar contingut multimèdia. Si fem clic sobre aquesta icona, veurem com aquest contingut s'amplia, i també tindrà la capacitat de reproduir un fitxer d'audio o sintetitzar en veu un text en mostrar el valor del component. Per altra banda, si apareix a sobre una icona roja amb un triangle blanc, indica que el component porta associat contingut multimèdia que podem reproduir. Veurem més endavant en el mode d'edició com configurar el comportament d'aquest component.

Per tancar la finestra on s'ha ampliat el component, fem clic en una creu que apareix a la part superior dreta de la pantalla.

![image_75_percent_width](2.1.month_sel/mes_2.gif)

## Configuració del component: El mode d'edició

Per configurar el component de selecció del mes, hem d'accedir primerament al mode d'edició, a través del botó corresponent del menú.

Una vegada en el mode d'edició, farem **doble click** sobre el component, i podrem accedir al diàleg de configuració d'aquest, que tindrà el següent aspecte:

![image_75_percent_width](2.1.month_sel/mes_3.png)


### Activar o desactivar opcions del selector de mes

Des d'aquest diàleg podem fer vàries coses. En primer lloc, triar quins mesos volem que apareguen i quins no. Per exemple, si no ens interessa que apareguen els mesos d'estiu, podem fer clic sobre el nom del mes, i veurem com aquest apareix marcat en gris, indicant que no es veurà en el mode assemblea:

![image_75_percent_width](2.1.month_sel/mes_4.gif)

### Modificar la imatge per defecte del mes

Altra de les opcions que podem realitzar és modificar les imatges representatives del mes. Inicialment, apareixen unes imatges genèriques del mes, o d'algun esdeveniment propi d'ell (Carnavals, falles, Nadals o Halloween). Si a la nostra localitat tenim alguna celebració més representativa d'aquests mesos, o si volem modificar per altre motiu qualsevol d'aquestes imatges, no hem de fer més que un clic sobre la pròpia icona. Si passem el ratolí per sobre, veurem que apareix un signe "+" junt al cursor, que indica que podem modificar aquesta imatge. Si fem clic i indiquem que volem "Modificar la imatge", se'ns demanarà que indiquem la ubicació de la nova imatge a utilitzar:

![image_75_percent_width](2.1.month_sel/mes_5.gif)

Si volem restaurar la imatge original, simplement haurem de fer el mateix procés, però seleccionant l'opció de "Restaurar la imatge per defecte".

![image_75_percent_width](2.1.month_sel/mes_6.gif)


### Configurant el comportament del selector de mes

Al diàleg de configuració del component, podem observar una icona amb quatre línies, a la part superior esquerra, i al costat de cadascun dels diferents mesos. Si fem clic en qualsevol d'ells, el diàleg que veurem serà el mateix. La diferència es troba en què el botó d'opcions de la part superior esquerra és genèric per a tots els elements del component (opcions per defecte), i el que tenim al costat de cada mes és específic per al mes en qüestió.

Veiem quines són les opcions disponibles en aquest diàleg de configuració:

![image_75_percent_width](2.1.month_sel/mes_7.png)

Com podem veure, el diàleg es divideix en dos parts: "Accions en mostrar l'element", i "Accions en reproduir l'element". 

Les **accions en mostrar l'element,** com el nom indica es reprodueixen automàticament en ampliar el component en el mode Assemblea (amb la icona parpellejant d'expansió), i les accions a realitzar poden ser:

* No reproduir res (aquesta és l'acció per omissió),
* Reproduir una frase, a través del sintetitzador de veu de LliureX, que utilitza les veus de Google per al castellà i les creades per la UPC per a Festival,
* Reproduir un fitxer d'àudio, aconsellablement curt, i bé que tinguem a l'ordinador o que gravem en eixe mateix moment si disposem d'un micròfon a l'ordinador (mitjançant la icona del micròfon). Si desitgem escoltar el que hem gravat o el fitxer d'audio que hem seleccionat, disposem d'una icona d'un altaveu al costat, per a aquest propòsit.

![image_100_percent_width](2.1.month_sel/mes_8.png)

Per altra banda, les **accions en reproduir l'element**, faran que aparega un botó a la part de baix de la pantalla quan reproduim l'element, i que no es reproduirà fins que fem clic en aquest botó. Les possibilitats en aquest cas són:

* No fer res (opció per omissió),
* Reproduir un fitxer d'àudio, que de la mateixa manera que a les accions en mostrar l'element podrem escollir del nostre ordinador o gravar directament,
* Reproduir un fitxer de vídeo, que tinguem al nostre ordinador, i
* Reproduir un vídeo directament des de Youtube, simplement copiant l'adreça de youtube del propi vídeo. Si l'adreça és correcta, podrem veure la informació del vídeo al costat.

![image_75_percent_width](2.1.month_sel/mes_9.png)


### Algunes consideracions

* Quan fem clic a la icona de reproducció d'audio, veurem que apareix una icona d'un altaveu bategant a la part inferior esquerra de la pantalla, indicant que s'està reproduint àudio. Si volem aturar la reproducció, farem clic sobre aquesta icona.

* Les imatges que incorporem a l'assemblea, així com els fitxers d'audio que incorporem a l'assemblea es guarden automàticament en aquesta, de manera que en exportar i importar assemblees en diferents màquines, només ens hem de preocupar de portar el fitxer de l'assemblea, i no les imatges o fitxers d'audio que s'utilitzen.













